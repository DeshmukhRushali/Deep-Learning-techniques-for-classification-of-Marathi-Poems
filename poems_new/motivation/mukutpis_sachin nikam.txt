तारांगणे जीवनाची , घातली कित्येक पालथी
रुतले पायी खडे किती , हाती फुले प्राजक्ती
निंदले वंदले कुणी , तरी जिंकण्याचीच आस
घेतला वसा सत्याचा , धरली सत्याचीच कास
हाक आकाशाएवढी , मिठी व्याकुळ धरणीस
प्रतीक विजयाचे अखेरी , शिरी खोचले "मुकुटपीस"

वाट तुडवीत फोफाट्याची , रस्ते धुक्याचे कापत
मार्ग क्रमीत कंटकांचे , पथ बिकट चालत
आले गेले चढउतार , वळणापिळणांचा हा संसार
गाठणे शिखर यशाचे , हा एकची विचार
झेप आकाशाएवढी , घातली प्रदक्षिणा धरणीस
प्रतीक विजयाचे अखेरी , शिरी खोचले "मुकुटपीस"
