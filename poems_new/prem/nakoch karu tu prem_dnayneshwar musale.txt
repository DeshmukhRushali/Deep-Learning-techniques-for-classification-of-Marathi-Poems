नकोच करू तु माझ्यावर प्रेम
तुला वाटत मी ही तुझ्यावर करावं प्रेम
हो पण मी करणारच नाही
तसच तु ही नको करू आपलंसं करण्याचा प्रयत्न .

तुझंही आता वय झालंय कर एखाद्या सुज्ञ
मुलाशी प्रेम पण माझ्या घराकडं वळुनही बघु नकोस
बघितलं तर दिसेल पाचटाच्या भिंती मधुन निघत
असलेला घुटमळलेला धुर .

जवळ येशील तर भासत असलेली भिंतही
तिथे नसेल ,
घरात चार पायावर उभी केलेली खाट तिथुनच
स्पष्ट दिसेल .
घरात घुसुन तिच्यावर बसावं असं येईलही तुझ्या मनात,
पण तुझ्या घरातल्या मऊ मऊ सोप्यासारखी मुळीच नाही ,
भोक पडलेल्या जुन्या पोत्यांनी घेतलंय फक्त बुराख
पडलेल्या संसाराला  झाकुन .


किचन वैगेरे तर माझ्या घरात नाहीच
दिसेल तुला एक चुल अनं त्यात भरलेली राख
कोपऱ्यात पडलेलं  वाळलेलं सरपण
तुझ्या कोवळ्या हातांना कुऱ्हाड चालवणं तर जमणारच नाही ,
अन मलाही भरलेल्या वायुच जळण करणं त्यामुळे तु आता जास्त
घरात डोकावण्याचा प्रयत्न करूच नको .

आता तु घराला लांबूनच राम राम करून
निघुन जा ,
माझी सायकलच पुर्ण बरबटून घरी पोहचते ,
थंड गार पाण्याने मी माझ्या पेक्षा तिलाच जास्त अंघोळ घालतो ,
मग तुझी गाडी जीर्ण झालेल्या माथ्यावरूनच माघे घेऊन जा .

आणि परत तु मला भेटण्याचा प्रयत्नही करू नकोस
कारण मी कधीच तुझ्यातून बाहेर आलोय
आता फक्त दिसतायेत तिरकस नजरेने डोकावणारे सोनेरी सुर्यकिरणे
आणि चोहीकडे मला बोलावणारा प्रकाश .
