लख्ख चांदणे दिसते जेव्हा
विरून जाते माझे ‘मी’ पण !
जरा पाहता वळून मागे
हवे वाटते पुन्हा बालपण !
आई असते घरात जेव्हा ,
गजबजलेले असते अंगण !
सुख शेवटी घरी भेटले ,
फिरून आलो जगात वणवण
अजून आपण समीप येतो ,
होते जेव्हा आपले भांडण !
पापाचा या हिशोब लावा ,
माझे, देवा भरले रांजण !
सुखाचा वा असो दुःखाचा
जगून घ्यावा म्हणतो हा क्षण !
दिवसा एकटा जगून घेतो
संध्याकाळी येते दडपण !
क्षितीजाशी घर माझे आहे ,
चालत जाऊ दोघे आपण !
दुःखाचा मज पगार दे तू
तुझ्या सुखाची करेन राखण ! 
 