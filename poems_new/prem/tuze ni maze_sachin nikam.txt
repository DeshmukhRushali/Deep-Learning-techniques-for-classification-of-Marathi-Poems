तुझे नि माझे यमक जुळू दे
जगण्याला नवा अर्थ मिळू दे ।।धृ .।।
 
पुन्हा तुला भेटण्याचे हेच नवे बहाणे
तू जवळून जाताना हळूच चोरून पहाणे
वळून बघेपर्यंत तू तुला बघतच रहाणे
प्रेमाच्या सरींमध्ये डोळे मिटून नहाने
हाय... नजरेची भाषा नजरेला कळू दे
असेच ओठांवरती कायम हसू रुळू दे ।।१।।
 
साखरझोपेत येऊन साखरमिठीत घेना
मलमली स्पर्शाची चादर तू देना
मखमली क्षणांना थांबवून थोडे
जादुई दुनियेत अलगद तू ने ना
श्वासांचे अत्तर श्वासांमध्ये मिसळू दे
ह्या मनीचे गूज त्या मनी कळू दे ।।२।।
