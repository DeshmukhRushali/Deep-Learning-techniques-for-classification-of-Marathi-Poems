मी एक नाव आहे , जिला नाही कोणी नावी ,
मी एक टाळे आहे , ज्याची हरवली आहे चावी .
 
मुक्त नाही दिशा कोणती , बंदिस्त असा मी पक्षी ,
रंग सारे विस्कटलेले , बेचिराख मी एक नक्षी .
 
श्वापद ना भेदिले कोणते , असा मी शिकारी ,
ऐश्वर्यात जरी लोळतो , तरी समाधानासाठी भिकारी .
 
बंद दार , बंद खिडक्या , चार उभ्या भिंती ,
उजेडाचा ना कवडसा एकही , इथे अंधाराचीच बढती .
 
खोली माझी खोल किती अन फार मोठा घेर ,
सुखाचा ना थेंब एकही , येथे दुखाचेच ढेर .