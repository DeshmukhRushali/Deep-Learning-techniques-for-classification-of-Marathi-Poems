माफ कर मित्रा मला , मोठी चूक झाली यार ,
त्या चुकीसाठी एवढी शिक्षा खूप झाली यार .
त्यादिवशी आपण एकमेकांशी विनाकारण भांडलो ,
मग तू माझ्याशी कधीही न बोलण्याची शपथ घेतलीस ,
तू माझ्याशी बोलणं सोडलस आणि मला एकट केलंस ,
तोंड असून माझ्याकडे मला मुकं करून टाकलस ,
खरंच सांगतो , मी आजकाल फारसं कुणाशी बोलत नाही रे ,
बोलण्याकरता अनेक गोष्टी सुचतात आणि आतल्या आत विरतात ...
तू जरी बोलणं सोडलस , तरी मी मात्र तुझ्याशी आजही पूर्वी इतकाच बोलतो ,
पूर्वी फक्त मी तुझ्यातल्याच तुझ्याशी बोलायचो ,
आज मी माझ्यातल्या तुझ्याशी बोलतो ...
आजकाल तू मला नेहमीच टाळतोस ,
मी असेन जिथे , तेथून तू पळ काढतोस ,
थांबावं लागलंच तुला , तर माझ्या आरपार तू पाहतोस ,
इतर मित्रांमध्ये तू खूष आहेस , आनंदात आहेस ,
हे दाखवण्याचा अयशस्वी प्रयत्नही करतोस ,
कधी एकदा माझ्याकडे , माझ्या डोळ्यांकडे बघ ,
खात्रीनं सांगतो , मी त्याही वेळेस तुझ्याच कडे बघत असणार ......




आठवतात का रे तुला क्रिकेटच्या मॅचेस पाहायचो आपण ,
इंडियाची कुठलीही मॅच पाहताना सारं जग विसरायचो आपण .
आपल्या सचिनची मध्ये एकदा डबल century झाली होती ,
यार , काय तुफान मजा आली होती .
त्यानं शेवटच्या over मध्ये २०० धावा पूर्ण केल्या ,
आणि मी आनंदानं उडीच मारली ,
टाळी देण्यासाठी हात वर केला , आणि .............
मग लक्षात आलं, घरात एकटाच होतो रे मी ,
मगाच पासून एकटाच ओरडत बडबडत होतो मी ,
तू जवळपास आहेस असं समजून आनंदात होतो मी ......
त्यादिवशी तुझ्या जवळ असण्याची किंमत माझ्या टाळीसाठी आसुसलेल्या हातांनाही समजली .
तुझ्या असण्याची खूप सवय झाली आहे रे ,
त्यामुळे तुझ्या नसण्याची सवय नाही करता येत मला .
तू जवळपासच आहेस , असा भास होतो मला , त्रास होतो मला .
खरंच एक सांगू , सचिनने त्या दिवशी उगाच एवढ्या धावा केल्या .......
                 उगाच एवढ्या धावा केल्या...............




लोकं विचारतात , तुमच्या भांडणाच कारण काय होतं ?
कारण महत्त्वाचं नव्हतं रे , इतके दिवस ते टिकलंच कसं हाच प्रश्न पडलाय बघ मला ,
खरं तर ती असते एक excitement , ओसरल्यावर राग जातो पण भांडण उरतं ,
पूर्वी केलेल्या चुकांच्या पश्चातापामध्ये आपण रोज जळत राहतो ,
झालेल्या जखमेवर खपली धरायच्या आधीच भळभळून रक्त वाहू लागतं .
पण मला ठावूक आहे , ही जखम फक्त मलाच झाली नाही ,
त्या अग्नीमध्ये फक्त मीच जळतो असं नाही ,
कारण मला माहीत आहे , माझं बोलणं ऐकणारे जर कोणी नसतील ,
तर तुझ्याशी बोलणारेही खूप कमी असतील .
माझी टाळी घेणारे जर कोणी नसतील ,
तर तुला टाळी देणारेही कोणी नसेन .
आणि मला हेही ठावूक आहे , वर्गात बाकावर जशी माझ्या डावीकडील जागा नेहमीच रिकामी असते ,
तशी तुझ्या उजवीकडील जागासुद्धा रिकामीच असते ..............




आणि एक दिवस मी असाच तुझ्या विचारात खिडकी शेजारी बसून होतो ,
तेवढ्यात मी तुला माझ्या घरी येताना बघितलं ,
माझ्या डोळ्यांवर माझा विश्वास बसत नव्हता , पण ते घडत होतं .
तू घरात आलास , नकळत माझा हात हातात घेतलास .
खरं तर आता काहीच बोलण्याची गरज नव्हती , आणि शक्यही नव्हतं ,
कारण शब्दांपेक्षा बाहेर पडायची घाई साल्या अश्रूंना झाली होती .........
मग तूच वाचा फोडलीस , आणि "Sorry" म्हणालास .
मीही तुला 'Sorry' म्हणणार इतक्यात ....... गजराच घड्याळ वाजलं ,
आणि नेहमीप्रमाणे त्या दिवशीही ते स्वप्न अर्धवट राहिलं ,
पण खरंच एक सांगू , स्वप्नात का असेना ,
तुला असं जवळून , हातात हात घालून पाहण्याचं सुख वाटत मला .
आजही मी असाच तुझ्या विचारात त्याच खिडकीशेजारी बसून राहतो ,
कारण मला खात्री आहे , तू नक्की येशील ,
आणि नुसता हात हातात नाही तर घट्ट मिठीच मारशील .
अश्रूंना मी थांबवू शकणार नाही , पण मात्र माफी मीच आधी मागणार बरं का ........
तेव्हा ...... करशील ना माफ मला ?