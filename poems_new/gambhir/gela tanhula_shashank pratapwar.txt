विझले ते प्राणदिवे,
लाडक्या सोनुल्याचे ,
संपले गोड खेळ ,
तुझ्या रांगत्या देहाचे .

आला होता तान्हुला ,
हसू देवाचे घेउन ,
पाहता जाइ माझा ,
शीण दिसाचा निघून .

एकाएकी का रे असा ,
रुसला तु माझ्यावरी ,
काही कुणा न सांगता ,
गेला दूर देवाघरी .

ओलावल्या डोळ्यांनी रे ,
दूध भात करी आई ,
मायबाप झालो वेडे ,
जीव जीवातच नाही .

बोबड्या बोलाचे तुझ्या ,
भास आता घरादारा ,
अड़गळीच्या खेळण्यात ,
गुंतला रे प्राण माझा .
