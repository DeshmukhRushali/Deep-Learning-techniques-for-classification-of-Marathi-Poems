रणभूमी वा रंगभूमी , नकोच जीवनाची
जन्ममृत्यूच्यामध्ये असावी झुळूक पवनाची

असो जगणे साधे , ना आस वैभवाची
सुख समाधान तृप्त लहर सदैव सौरभाची

हेवेदावे कडवट चव , नकोच वैराची
मुग्ध मधुर ओठी असावी ओढ वैखरीची

हृदयातून नित्य वाहो , धार अमृताची
नको मुखवटे चेहरे खोटे आण या मनाची

जन्ममृत्यू प्रवास आहे , साथ रे क्षणांची
एकमेका हात देऊ भरवू मैफल माणसांची

युद्ध नको नाट्य नको , ओढ जीवनाची
माणसा रे माणूस हो तुज शपथ मानवाची
