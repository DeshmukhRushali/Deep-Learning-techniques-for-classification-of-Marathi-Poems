ठीक आहे यार
पाऊस वगैरे छान असतो
धुव्वाधार पडतो
खूप मजा आणतो
सगळीकडे हिरवे गार होते
जीवनाचे नवे दार उघडते 
नाही म्हणजे
मलाही आवडतो पाऊस
त्याचे नखरे
त्याच्या साऱ्या रुपासह
पण ..
जोवर माझ्या मनातला
हा कोपरा भिजत नाही
तोवर कशालाच अर्थ नाही
तसे तर मी लाख यत्न केले
छातीवर वादळाचे
झोत झेलून घेतले
नखशिखात भिजलो
इमारतीच्या गच्चीवर
एकटाच ..
कित्येक तास ..
पण आतली माती
चक्क कोरडीच होती
रात्रभर झोप न लागलेल्या
टक्क डोळ्यासारखी
मला खरच कळत नाही
मी विरघळून का जात नाही ?
