हल्ली हे असंच होतं
रात्रीची झोप म्हणजे
छताकडे एकटक पाहणं
आणि डोळ्यातून अश्रुंच वाहणं .

स्वप्नातसुद्धा आजकाल
का कुणी येत नाही ,
एकटेपणा तिथेही काही केल्या
पाठ माझी सोडत नाही .

झोपेची आजकाल खरंच
खूपच भिती वाटते ,
पर्याय नसतो दुसरा म्हणून
नुसतेच लोळत राहते .

रात्र जुन्या आठवणीत
अशीच हळूहळू ओसरते ,
अवचित लागतो डोळा
आणि नेमकी पहाट होते .

कोणाला काही कळू न देता
मनातले मनातच लपवून ,
होते मग दिवसाची सुरुवात
चेहऱ्यावर मुखवटा चढवून .
