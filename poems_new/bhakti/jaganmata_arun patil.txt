आयाबायांनी जन्म दिला
वाट दाविली सर्व जना
आयुष्याच्या वाटेवर परि
 नाही त्यांच्या पाऊलखुणा 

तृषार्त राहून तोषलेस तू 
शोषित होऊन पोसलेस तू 
त्याग करुनि सर्वस्वाचा 
आयुष्यभर सोसलेस तू 

जाया तू , माया तू 
सती तू , रती तू 
देवी , गणिका , दुहिता तू 
परि , अंती जगन्माता तू 

पावक तू , दाहक तू 
अनिष्ट दुष्ट संहारक तू 
पतित पावन उद्धारक तू 
सर्व मंगलकारक तू   

वगळता तव जगती जननी 
अवशेष मात्र शून्य राहतो 
कृतार्थतेने प्रिये कामिनी 
कुसुमांजली तुज अर्पण करतो