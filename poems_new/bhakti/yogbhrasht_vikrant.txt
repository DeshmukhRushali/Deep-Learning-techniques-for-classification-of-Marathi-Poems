भाग्यवान जन्म काही
योगभ्रष्ट असतात
रोमहर्षी कथा त्यांच्या
उरी आग लावतात

वाया गेला जन्म माझा
कानी काही सांगतात
पांगुळले पाय माझे
कुबड्याही तुटतात

ग्लानी येते औदासिन्य
कठोकाठ भरतात
नापसाची मार्कलिस्ट
जीवावर टांगतात

का रे दिली भूक अशी
ज्याची पूर्तताच नाही
रानोमाळ धावे पिसा
घडीभर छाया नाही
 
म्हणू नको केली नाही
काही आटाआटी मी ही
नावडतीचे मीठ त्वा
पण चाखलेच नाही

नसे जर पुण्य काही 
थोडा फक्त भाव दे रे
मरणाऱ्या चातकाच्या
मुखी जल थेंब दे रे 
