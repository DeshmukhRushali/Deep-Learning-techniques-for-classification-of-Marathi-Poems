मंडपाच्या भव्य मखरी
चिंतामणी चिंता करी -
तीच रोजची अर्चा पूजा 
वाटे मज दीर्घ सजा .
नैवेद्यही तोच तोच
कसा करावा वाटे भोज !
पुजारी तो कसा सोवळा ,
दक्षिणेवरती त्याचा डोळा .
टिळा लावुनि दलाल माझा
मावा खातो रोज ताजा .
भक्तजनही ना साधा भोळा ,
आवळा देऊन मागती कोहळा .
भक्ति भाव ना दिसे कुठे
सारे लुटण्या पुढे पुढे .
देव मांडिला बाजारी
लाज ना लज्जा आचारी .
देवाचे मग अवसान गळाले
मंडप सोडून देव पळाले .
पळता पळता पाऊल अडले
दीना घरी जाऊन रडले .