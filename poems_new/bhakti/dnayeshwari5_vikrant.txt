मज हृदयी सद्गुरू | तेणे तारिलो हा संसारपूरु ।
म्हणऊनि विशेष अत्यादरू | विवेकावरी ॥ २२ ॥

जैसे डोळ्यां अंजन भेटे | मग दृष्टीसी फांटा फुटे ।
मग वास पाहे तेथ प्रकटे | महानिधी ॥ २३ ॥
दृष्टीसी फांटा फुटे = फाकणे |बघण्याची शक्ती वाढणे
वास = असेल तिथे (भूमिगत)

का चिंतामणी जालया हाती | सदा विजयवृत्ति मनोरथी ।
तैसा मी पूर्णकाम निवृत्ती | ज्ञानदेवो म्हणे ॥ २४ ॥

म्हणोन जाणतेन गुरू भजिजे  | तेणे कृतकार्य होईजे ।
जैसे मूळसिंचने सहजे | शाखापल्लव संतोषती ॥ २५ ॥

का तीर्थे जिये भुवनी | तिये घडती समुद्रावगहनी ।
ना तरी अमृतरसास्वादनीं | रस सकळ ॥ २६ ॥
समुद्रावगहनी = समुद्र स्नानात

तैसा पुढतपुढती तोची | मियां अभिवंदिला श्रीगुरूचि ।
जे अभिलषित मनोरुची | पुरविता तो ॥ २७ ॥
पुढतपुढती = पुन;पुन्हा

आता अवधारा कथा गहन | जे सकळां कौतुका जन्मस्थान ।
की अभिनव उद्यान | विवेकतरूचे ॥ २८ ॥

ना तरी सर्व सुखांची आदि | जे प्रमेयमहानिधी ।
नाना नवरससुधाब्धि | परिपूर्ण हे ॥ २९ ॥

की परमधाम प्रकट | सर्व विद्यांचे मूळपीठ ।
शास्त्रजाता वसौट | अशेषांचे ॥ ३० ॥
वसौट = वस्ती

ना तरी सकळ धर्मांचे माहेर | सज्जनांचे जिव्हार ।
लावण्यरत्नभांडार | शारदियेचे ॥ ३१॥

नाना कथारूपे भारती | प्रकटली असे त्रिजगती ।
आविष्करोनी महामती | व्यासाचिये ॥ ३२॥
आविष्करोनी = स्फुरुनी

म्हणोनी हा काव्यां रावो | ग्रंथ गुरुवतीचा ठावो ।
एथुनि रसां आला आवो | रसाळपणाचा ॥ ३३॥
रावो = राजा, गुरुवतीचा = मोठेपणाचा

तेवींचि आइका आणिक एक | एथुनि शब्दश्री सच्छास्त्रिक ।
आणि महाबोधि कोवळीक | दुणावली ॥ ३४॥
शब्दश्री = शब्द सौंदर्य  सच्छास्त्रिक=सत शास्त्रीक

एथ चातुर्य शहाणे झाले | प्रमेय रुचीस आले ।
आणि सौभाग्य पोखले | सुखाचे एथ ॥ ३५॥

माधुर्यी मधुरता | शृंगारी सुरेखता ।
रूढपण उचितां | दिसे भले ॥ ३६॥
रूढपण = थोरपण , सन्मान उचितां = योग्य असलेल्यास

एथ कळाविदपण कळा | पुण्यासी प्रतापु आगळा ।
म्हणऊनि जनमेजयाचे अवलीळा | दोष हरले ॥ ३७॥
कळाविदपण = कौशल्य अवलीळा = सहज

आणि पाहता नावेक | रंगी सुरंगतेची आगळीक ।
गुणां सगुणतेचे बिक | बहुवस एथ ॥ ३८॥
नावेक=क्षणभर  रंगी सुरंगतेची = रंगावर सुंदरता 
बिक=बळ , थोरवी

भानुचेनि तेजें धवळले | जैसे त्रैलोक्य दिसे उजळले ।
तैसे व्यासमती कवळले | अवघे विश्व ॥ ३९॥


कां सुक्षेत्रीं बीज घातले | ते आपुलेयापरी विस्तारले ।
तैसे भारतीं सुरवाडले | अर्थजात ॥ ४०॥
सुरवाडले = अनुकूल होणे (विस्तारले)

ना तरी नगरांतरी वसिजे | तरी नागराचि होइजे ।
तैसे व्यासोक्तितेजे | धवळित सकळ ॥ ४१॥
नागराचि = सभ्य (शहरी) धवळित = उजळणे

कीं प्रथमवयसाकाळीं | लावण्याची नव्हाळी ।
प्रकटे जैसी आगळी | अंगनाअंगी ॥ ४२॥
अंगना = स्त्री

ना तरी उद्यानी माधवी घडे | तेथ वनशोभेचि खाणी उघडे ।
आदिलापासोनि अपाडे | जियापरी ॥ ४३॥
माधवी = वसंत
आदिलापासोनि अपाडे = पहिल्या पेक्षा अजोड (लहानापासून मोठे )

नाना घनीभूत सुवर्ण | जैसे न्याहाळितां साधारण ।
मग अलंकारी बरवेपण | निवाडु दावी ॥ ४४॥
निवाडु = हवा तो चांगलेपणा , आगळेपण

तैसे व्यासोक्ती अळंकारिले | आवडे ते बरवेपण पातले ।
ते जाणोनि काय आश्रयिले | इतिहासी ॥ ४५॥
व्यासोक्ती = व्यास उक्ती
बरवेपण = प्रियत्व
 
नाना पुरतिये प्रतिष्ठेलागीं | सानीव धरुनी आंगी ।
पुराणे आख्यानरूपे जगीं | भारता आली ॥ ४६॥
पुरतिये = पूर्ण   सानीव = लहानपण

म्हणऊनि महाभारतीं जे नाही | ते नोहेचि लोकी तिहीं ।
येणे कारणे म्हणिपे पाहीं | व्यासोच्छिष्ट जगत्रय ॥ ४७॥
व्यासोच्छिष्ट = व्यासांचे उष्टे  जगत्रय = तिन्ही जग

ऐसी सुरस जगीं कथा | जे जन्मभूमि परमार्था ।
मुनि सांगे नृपनाथा | जनमेजया ॥ ४८॥

जे अद्वितीय उत्तम | पवित्रैक निरुपम ।
परम मंगलधाम | अवधारिजो ॥ ४९॥

आता भारतीं कमळपरागु | गीताख्यु प्रसंगु।
जो संवादिला श्रीरंगु | अर्जुनेसी ॥ ५०॥
