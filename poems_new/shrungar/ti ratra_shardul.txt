ती रात्र वेगळी होती ,
तू माझ्यासोबत होती .
चंद्राने हलकी तेव्हा ,
आरास मांडली होती .

वर्ख रुपेरी कोमल ,
सोन्याचे त्यावर पाणी .
केसात माळली होती ,
तू निशिगंधाची वेणी .

रंग तुझा तो गहिरा ,
डोळ्यात साठला माझ्या .
आवेग नव्या स्पर्शाचा ,
रंध्रात गोठला माझ्या .

रचलेले ओठांवर ,
तू शब्द सुगंधी होते.
मी वेचून त्या शब्दांना ,
श्वासात पेरले होते .

ती रात्र वेगळी होती ,
स्वप्नांना जागवणारी .
देहांच्या लावुन वाती ,
नात्याला चेतवणारी .

