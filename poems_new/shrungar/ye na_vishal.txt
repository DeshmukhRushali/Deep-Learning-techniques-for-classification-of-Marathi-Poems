ये बाहुपाशी हलकेच प्रियवरा
राजसा, का असा , दुर तू जाशी ?
सखया तू येना जवळ लवकरी
बघ रे कधीची चांदरात झाली !

मिठीत तुझीया रे स्वर्ग साती
नाते अपुले , जणु मीन जळाशी ,
तु घेना मज कुशीत झडकरी
प्रीतीची ज्वाला मनी भडकली !

विझवलेले सख्या दीप कधीचे
बहाण्यास तुझ्या .., पडले फशी ,
धरू नकोस ना राग मजवरी
बघ रात्र सारी उडून चालली !

सोड ना आता रुसवा फुकाचा
कशास फसवे हे कलह प्रियेशी ?
पंचप्राण घेवूनी उभी निजकरी
ये .. मिलनवेळा निघुन चालली !
